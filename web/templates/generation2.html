<div>
    <h2>2.generation - Nicolaus Detlev Villefranche</h2>

Den indfødte franskmand Georges søn, Nicolai, bliver født i året, hvor Danmark indfører loven om indfødsretten, nærmere bestemt den 30.01.1776. Han bliver døbt i Rendsborg den 02.07.1776, altså to dage før den amerikanske uafhængighedsdag. Derudover ved vi som fakta, at lillesøsteren, Lucia, døde, da Nicolai var tre år, og det må formodes, ar moderen, Maria, også er død. Begge disse begivenheder må selvsagt have præget den tidlige barndom.
	</br>&nbsp;Det ser ud til, at Nicolai ikke opholdt sig hos sin far under folketællingen i 1787. Var det et udtryk for en fejl i forbindelse med optællingen, eller boede han virkelige et andet sted? Et godt bud kunne være Rendsborg, hvor han kan have boet hos sin mors forældre eller andre bekendte af George. Jeg anser det for usandsynligt, at Nicolais forældre blev skilt, men hvis det var tilfældet, har han formentlig boet hos sin mor. Svaret på, hvor Nicolai opholdt sig i 1787 kan formentlig besvare flere spørgsmål, og dette svar forventer jeg, at vi kan få i løbet af 2011, hvor folketællingen fra Rendsborg bliver tilgængelig på internettet.
	</br>&nbsp;Det må antages, at Nicolai vokser op i Rendsborg, hvor han kan følge udgravningen af Ejder-kanalen. I 1791, hvor Nicolai er 15 år, har vi dokumentation for, at både George og Nicolai opholder sig i Rendsborg.  Vi må formode, at de har boet sammen, og at familien for en stund også har inkluderet faderens kone, Kierstine, som var 14 år ældre end Nicolai.

        <h3>Hvervningen</h3>

I 1791 ved vi, at Nicolai lader sig hverve til faderens regiment.  Dette er ikke helt efter reglerne, da rekrutter i princippet skulle være fyldt 17 år, inden de måtte hverves. Dog var der den undtagelse, at 15-årige måtte antages, hvis de var i vækst,  og det må vi formode, at Nicolai har været. I 1812 angives hans højde til 69 tommer. Denne angivelse svarer til 180½ cm, og dermed var Nicolai den højeste af de i kilden angivne soldater.  I vækst betød nærmere bestemt, at den unge skulle være 63 tommer høj, svarende til 165 cm. Det vil sige, at Nikolaj som 15-årig må have været tæt på minimumshøjden for en rekrut, som lå på 64 tommer, altså ca. 167½ cm. 
</br>&nbsp;I 1744 kom der en bestemmelse om, at regimenterne skulle forsøge at rekruttere deres egne soldaters børn. Denne bestemmelse udmøntede sig i, at soldaterbørnene eller rettere deres forældre modtog 1 skilling daglig mod at love deres barn til hæren, og derfor betegnedes ordningen skillingshvervning.  Der var tale om pres, for forældrene fik at vide, at såfremt de afslog dette tilbud måtte børnene ikke nyde fri skolegang, og de skulle ikke forvente kongelig nåde. Videre blev soldaterkonerne nægtet fri indkvartering. Et barn under denne ordning skulle fra sit 6.år bære et rødt halsbind, som symbol på at han skulle være soldat.  
</br>&nbsp;	Denne ordning ophørte dog i 1772,  fire år før Nicolais fødsel, så når han i 1791 vælger at blive soldat som sin far, er der fra samfundets side et mindre pres for dette karrierevalg, end der hidtil har været. I den stærkt militariserede by, Rendsborg, har det dog været et oplagt valg.

        <h3>Skolegangen</h3>

Det må formodes, at Nicolai har gået i skole i en garnisonsskole i Rendsborg i 1780erne. Garnisonsskoler var typisk kombinerede læse- og arbejdsskoler. I arbejdsskolen om eftermiddagen blev børnene oplært i forskellige håndværk, og samtidig kunne de tjene lidt småpenge.  I læseskolen undervistes i kristendom, regning, læsning og skrivning på hhv. dansk og tysk – efter et for tiden ambitiøst pensum. 
</br>&nbsp;	Perspektivet på Nicolais skolegang er bl.a., at det først er i 1814, at der indføres undervisningspligt i Danmark. Dertil kommer, at George, som korporal, ikke har tilhørt en socialgruppe, hvor det var naturligt at sende sine børn i latinskole. Nicolais skolegang må derfor ses som en af de store fordele ved faderens militærkarriere. 
</br>&nbsp;	I garnisonsskolerne var lærerne typisk pensionerede underofficerer. Samtidig gik der ikke børn af civile i skolerne, som var forbeholdt soldaterbørn. Skolegangen har altså også været præget af personer med relation til militæret. Det er også på denne baggrund, at Nicolais karrierevalg må forstås. Med hensyn til arbejdsskolen var den frivillig, og det var da også kun hvert 6.barn, som valgte at arbejde for skolen.  Vi kan konstatere, at hvis Nicolai har gået her, er det ikke nået, der har præget ham i forhold til et senere karrierevalg.
</br>&nbsp;	Som nævnt foregik undervisningen efter et ambitiøst pensum. Dette kan senere være kommet Nicolai til nytte engang i tiden mellem 1801 og 1811, hvor han bliver forfremmet til korporal. Fra 1804 kunne ingen blive undreofficer uden at have gennemgået det to-årige kursus på skolen for underofficerer, som havde hjemme i Rendsborg og Viborg.  Nicolai har formentlig gået på skolen i Rendsborg. 
</br>&nbsp;En af vores kilder fortæller lidt om sværhedsgraden af undervisningen. I 1808 berettes det, at soldaten Mathias Hammer omkring 1804-1805 har gået i en skole for underofficerer.  Hammer er lærerbarn og burde som sådan have visse forudsætninger for at gå i skole. Imidlertid viser det sig, at skolen for underofficerer er for svær for Hammer, og han vælger derfor selv at blive degraderet. Denne historie er et vidnesbyrd om, at det trods alt har krævet visse boglige evner at blive underofficer. 

        <h3>Den militære karriere</h3>

Nicolai lader sig hverve den 28.oktober 1791. Det vil sige, at han stadig er soldat den 2.april 1801, hvor slaget på Reden finder sted. Dette slag bidrager til at øge den nationale begejstring i Danmark, og er som sådan medvirkende til at stoppe hvervningen af soldater til den danske hær. I stedet skal der satses på landsoldater, som det kommer til udtryk i hærplanen for 1803. 
	</br>&nbsp;I alle de militærpapirer, jeg har kunnet finde vedrørende Nicolai, er han knyttet til 2.jyske infanteriregiment. Det vil sige, at vi i store træk kan få viden om Nicolais historie ved hjælp af historien for 2.jyske infanteriregiment. 
</br>&nbsp;Om dette regiment ved vi, at det var hjemmehørende i Rendsborg i perioden frem til 1807, dog var der i perioden 1803-1807 depot og skole i Viborg. Om regimentet ved vi desuden, at det, under ledelse af Prins Carl af Hessen var med til at besætte Hamborg den 29.03.1801, altså to dage før slaget på Reden.
</br>&nbsp;Den danske besættelse af Hamborg var kortvarig, og skete angiveligt for at forhindre en engelsk eller fransk besættelse. 

</br></br>
<div>
        <center><img ng-src="{{hamborgPath}}"/></center>
</div>
</br>

</br>Ovenfor er det vist, hvordan Prins Carl af Hessen demonstrativt peger på sit ur, mens byens repræsentanter ydmygt står med hatten i hånden. Den danske besættelse af Hamborg var kortvarig, og skete angiveligt for at forhindre en engelsk eller fransk besættelse. Om de store træk i regimentets historie ved vi videre, at det i 1808 fik to nye bataljoner i Nørrejylland. I november 1807 var regimentet rykket til Sjælland, hvor det holdt til i omegnen af Holbæk og Kalundborg. Nikolaj Tidemand, (1766-1828), som 1811-15 var oberst i regimentet, fremfører at mens regimentet i Ribe-tiden var et mønster for orden og disciplin, var regimentets ry i Vestsjælland ikke godt.  Tidemand nævner, at der var uorden i alle kroge og at flere officerer snød sig til ulovlige fordele. Regimentskvartermesteren A. Jansen og commander-sergenten Dreyer fremhæves af Tidemand som de værste. Opførslen var angiveligt så dårlig, at kammerherre Christian Lerche (1770-1852) tog fra Kalundborg til København for at klage over regimentet.  Disse problemer fører til, at regimentet den 11.05.1811 sendes til København for at blive disciplineret. En god måneds tid senere skal regimentet have ”Revue” for Frederik den 6., hvilket det, ifølge Tidemand, slap tåleligt fra.  Måske har denne kongelige inspektion taget sig ud som på nedenstående billede.

</br></br>
<div>
        <center><img ng-src="{{inspektionPath}}"/></center>
</div>
</br>

Nicolai sendes altså til København på et tidspunkt, hvor hans førstefødte søn blot er få måneder gammel. Inden da har et kompagni fra regimentet i marts 1811 deltaget i landgangen på Anholt, hvor de forsøgte at erobre øen tilbage fra briterne. Tiden i København afsluttes også med nogle dramatiske begivenheder. Efter at være blevet præsenteret for kongen den 24.06.1813,  får regimentet dem 24.11.1813 ordre om at marchere til Falster, men det er blot en skinmanøvre. I virkeligheden skal regimentet til Slesvig for at støtte Napoleons danske hjælpetropper, og skinmanøvren bliver lavet af frygt for at svenske skibe skulle spærre Storebælt.  På dette knap to måneder lange togt støder regimentet på svenske, russiske og hanseatiske soldater. Især de sidstnævnte står for plyndringer i landområderne.  Udover fægtninger med disse tropper sendes regimentet i bidende vinterkulde ud på marcher, som varer til langt ud på natten. Vejene er dårlige, og der er problemer med at få mad.  Under dette pres er der den 22.12.1813 ved at danne sig et oprør i 2. musketerkompagni.  Oprøret går dog i sig selv. Den 14.01.1814 erklæres freden i Kiel, og herefter forlægges 2. jyske infanteriregiment i Fredericia. 
</br>&nbsp;Nicolai bliver givetvis far for anden gang, mens han opholder sig i Fredericia. Presset på regimentets soldater var i denne periode stort. De fik ikke løn, og måtte derfor bespises af lokalbefolkningen.  Videre måtte regimentet afgive 400 mand, som, efter i 1814 at have ligget i Viborg, sendes til Nordfrankrig for at besætte landet i perioden 1815-1818. Den resterende del af regimentet sendes i garnison i Ålborg, som i denne periode er regimentets hjemsted.  Efter denne tid får regimentet fra 1819 garnison i København.  
</br>&nbsp;Nedenfor er vist et billede af en slags musikinstrument fra Nicolais regiment. Der er tale om et tyrkisk klokkespil fra begyndelsen af 1800-tallet, hvor den tyrkiske janitscharmusik blev indført i hæren. Om regimentets ceremoniel ved jeg videre, at regimentets fane var grøn med Dannebrog i øverste højre hjørne, nærmest stangen. Derudover havde hvert kompagni sine symboler og sit motto, f.eks. havde første kompagni et hjerte som symbol og mottoet ”Deo et regi” (Gud og konge). 

</br></br>
<div>
        <center><img ng-src="{{klokkespilPath}}"/></center>
</div>
</br>
 
        <h3>Kilder hvor Nicolai er nævnt</h3>

Hvad kilderne til Nicolais færden angår, ved vi, at han den 29.05.1801 har været i Rendsborg. Vi må formode, at han i juni 1810 har opholdt sig på Kalundborg-egnen. I 1811 er han tilsyneladende i Viborg, mens han den 01.01.1812 formentlig er i København, selvom Rendsborg nævnes under ”amt” i kilden.  I juni 1813 må han igen have været på Kalundborg-egnen. I 1814 opholder han sig formentlig i Viborg, om end jeg ikke kan sige nøjagtigt hvor ”Haraldinkingård” ligger.  Han bliver sandsynligvis gift i løbet af perioden 1819-1824. Om vielsen ved vi, at den ikke finder sted i Rendsborg, men her får Nicolai til gengæld sine tre sidste børn i årene 1825-1833, og det er også her, at han dør i 1833.
</br>&nbsp;	Om de kilder, der ligger til grund for de ovennævnte oplysninger, vil jeg specielt nævne, at Nicolai den 29.05.1801 underskriver en 18-års kontakt med hæren. Det er lang tid i et menneskes liv, og nøjagtigt på 200-års dagen for denne kontrakt var jeg på besøg på Rigsarkivet, hvor jeg fandt den angivne kilde!  

        <h3>Kalundborg</h3>

Nicolai får i årene 1811 og 1814 tre børn med smededatteren Ane Marie Nielsdatter (1776-efter 1850), som oprindeligt var fra Brokøb. Hvor mødte Nicolai Ane Marie? Jeg ved ikke med sikkerhed, hvor Ane Marie og Nicolai opholdt sig i 1810, hvor hun blev gravid for første gang, men et kvalificeret gæt kunne være på Kalundborg-egnen. I kilde BR1 hævdes det, at de mødtes på Lerkenfeldt ved Kalundborg, men måske er denne påstand et udtryk for en efterrationalisering med baggrund i, at hun senere ender som smedekone ved Lerkenfeldt gods? Et andet bud kunne være, at de mødtes nær Ane Maries hjem i Brokøb. Her bliver sønnerne jo født. Men hvilket ærinde skulle en underofficer have haft i Brokøb, udover at han kunne være på gennemrejse? Brokøb ligger nok for langt fra alfarvej til at denne forklaring er sandsynlig. Så må det snarere forventes, at de kan have mødtes på et større gods nær Brokøb, og her kan Benzonslund nævnes som en mulighed. Der var oven i købet ansat en Ane Marie Nielsdatter med den korrekte alder ved folketællingen i 1801. Kalundborg er dog det af de tre relevante bud, som er lettest at forbinde med militære operationer, så lad os foreløbig antage, at de mødtes ved Kalundborg.
	</br>&nbsp;Kalundborg havde i efteråret 1807 været besat af engelske tropper.  I 1809 blev der lavet et system af skanser fra nordsiden af Røsnæs, rundt om spidsen, hvor fyret nu ligger, langs sydkysten af Røsnæs, på Gisseløre, omtrent hvor Føtex i dag ligger og til Asnæsværkets nuværende kulplads. Skanserne skulle forsvare kyststrækningerne, dvs. nægte engelske skibe adgang til proviant og vand, give de danske kanonbåde tilflugtsmuligheder og forsvare indsejlingen til Kalundborg.  De var tilsammen bemandet med ca. 100 mand. Hovedkvarteret var på Torvet i Kalundborg. 
</br>&nbsp;I dag er to af skanserne på spidsen af Røsnæs stadig bevaret. Det drejer sig for det første om Skambækskansen. Denne skanse var bevæbnet med 6 kanoner, og hver kanon blev betjent af 8 mand og 1 kanonkommandør. Skansen var omgivet af en tør grav, og fra voldene stak 430 spidse stormpæle ud. Krudtet var gemt i en kasse nedgravet i skansen. Den anden skanse ses også på sydkysten ved Fiskerhuset nær Røsnæsspidsen. Feltkanonerne stod her på vejen og kunne efter behov trækkes til henholdsvis nordskansen (nu sløjfet) og sydskansen. Ammunitionen blev opbevaret på loftet af Ulstrup kirke. 
</br>&nbsp;Herunder et par tegninger af skanserne. Dels et oversigtstegning af skanserne på Røsnæs, 

</br></br>
<div>
    <center><img ng-src="{{refsnaesPath}}"/></center>
</div>
</br>
	
og dels en tegning af Skambækskansen.  

</br></br>
<div>
        <center><img ng-src="{{skambaekPath}}"/></center>
</div>
</br>

Disse tegninger kunne i princippet godt være lavet af vores forfader.
</br>&nbsp;Fra toppen af skansen kunne kystmilitsen overskue og beskytte Kalundborg og det omkringliggende Røsnæs-landskab. I et enkelt tilfælde var det nær kommet til kamphandlinger. Begivenheden indtraf den 17.maj 1808, hvor engelske både forsøgte at gøre landgang ved nordskansen på Røsnæs. Englænderne forsøgte i første omgang at gøre landgang ved nordskansen på Røsnæs, men blev fordrevet af batteriets besætning. To af de engelske både sejlede derefter om på sydspidsen af Røsnæs, hvor 150 mand blev landsat, men da 200 danske soldater med 6 feltkanoner kom til syne, valgte englænderne at trække sig tilbage. 
</br>&nbsp;Det er muligt, at Nicolai var med på Røsnæs i 1808, og at han i det hele taget har opholdt sig på Kalundborg-egnen i en længere periode. Forhøret af soldaten Hammer varetages af en auditør fra 2.jyske infanteriregiment, og Vaupell beretter da også, at regimentet var repræsenteret på nordvestkysten, fra Rørvig til Kalundborg.  Soldaterne her skulle sørge for, at der ikke var tændt lys på landsiden, således at briterne ikke fik hjælp til navigationen. Samtidig skulle de forhindre briterne i at gå i land. Forventningen var, at der ville blive forsøgt landgang enten i Køge bugt eller gennem Isefjorden, og indløbet til sidstnævnte blev derfor dækket af to batterier.  1808 er et forvirrende år på Sjælland. Forventningerne om landgang ved Køge eller gennem Isefjorden betyder, at dele af Napoleons spanske tropper placeres i Roskilde, som lå midtvejs mellem Køge bugt og Isefjorden. Disse spanske tropper stod i øvrigt bag mange ulykker, bl.a. indførelsen af cigaretten i Danmark.  
</br>&nbsp;I skanserne på Røsnæs var der en bræddehytte til officererne, mens de øvrige vagter havde to jordhytter nord for skansen. Resten af mændene var indkvarteret i de nærmeste landsbyer.  Hvad betyder nu det for en underofficer som Nicolai? Boede han i skanserne på Røsnøs? Boede han i en af de nærmeste landsbyer? Boede han nær hovedkvarteret på Torvet i Kalundborg eller boede han måske på Lerkenfeldt? Jeg arbejder på at finde ud af det, men der er mange problemer i den forbindelse. Blev soldaterne f.eks. registreret i kirkebøgernes tilgangs- og afgangslister? Det er Nicolai vel næppe blevet, hvis opholdet i Kalundborg var af kortere varighed. Det kan f.eks. tænkes, at han har medvirket ved skansearbejdet i Kalundborg og derefter er draget videre til skansearbejde et andet arbejde på Sjælland. Jeg har indtil videre forsøgt at studere tilgangs- og afgangslister fra kirkebøgerne i Kalundborg, Raklev og Røsnæs sogne, men indtil videre uden held. Det kan dog nævnes, at Kalundborg skulle forsyne en underofficer med egen seng, brændsel til mad samt med nødvendigt lys om vinteren.  Denne oplysning viser, at underofficerernes indkvarteringsforhold ikke kan have været helt primitive.
</br>&nbsp;En forfatter, der taler om, at vi nedstammer fra det spanske kongehus, må man naturligvis være skeptisk overfor, men hun har ikke desto mindre et udsagn, som der er grund til at kigge nærmere på. Angiveligt skulle Nicolai have været noget ved hæren i København og i den forbindelse have opholdt sig på Lerkenfeldt.  Der er belæg for, at Nicolai holdt til i København, da han gjorde Ane Marie Nielsdatter gravid for anden gang. Han må altså have været på besøg på Kalundborg-egnen, muligvis på Lerkenfeldt, hvor Ane Marie senere endte. Dette kan f.eks. undersøges ved at studere Lerkenfeldts arkiver og historie. En anden mulighed er at kigge i de amtslige arkiver for at se, om vi kan finde en faderskabs-sag. Endelig er det selvfølgelig også en mulighed at søge i de militære justitsprotokoller. Mod denne overvejelse må det imidlertid indvendes, at der ikke er nogen henvisning til Nicolai i kartoteket for underofficerer og spillemænd på Rigsarkivet.
</br>&nbsp;Kalundborg var et trafikknudepunkt med forbindelse til Århus. Den hvervede soldat Nübling beskriver, hvordan han i 1784 rejser rundt i landet og, bl.a. på nogle store gårde, henter rekrutter til hæren.  Måske har Nicolai været på Lerkenfeldt for at hente rekrutter? Eller måske har han simpelt hen blot været på gennemrejse fra København til Viborg, hvor han befandt sig på et tidspunkt i 1811.  Måske kan vi blive klogere på disse spørgsmål ved at kigge nærmere på, hvad vi ved om Ane Marie Nielsdatter.

        <h3>Ane Marie Nielsdatter</h3>

Ane Marie Nielsdatter blev døbt den femte søndag efter påske 1777 som førstefødte barn af smeden Niels Christensen (ca. 1740-1817) i Brokøb.  Den gamle smedje kan stedfæstes, så vi ved nøjagtigt, hvor Ane Marie er født. I en alder af 5 år får Ane Marie lillebroderen Christian. Ved folketællingen i 1787 beskrives de to børn i forhold til faderen og hans kone Ane Katrine som ”deres børn af andet ægteskab”.  Skal dette tages som udtryk for, at Ane Katrine er børnenes stedmor eller blot, at faderen er gift for anden gang? Dette spørgsmål må kunne besvares ved at kigge lidt grundigere i kirkebogen fra Holmstrup sogn anno 1777. Under alle omstændigheder bliver Ane Marie konfirmeret i en alder af 14 år i 1792. Så vidt jeg kan se, står der ved den lejlighed noget med, at hun er god i kirkebogen. 
	</br>&nbsp;Ved folketællingen i 1801 er Ane Marie flyttet hjemmefra . Husstanden i Brokøb består nu af faderen, hans kone, Ane Maries lillebror samt en 2-årig pige, Ane Jørgensdatter, der beskrives som deres datterdatter.  Her er det, at det bliver interessant at vide noget om faderens første ægteskab. Har han f.eks. andre døtre, som kunne være mor til den lille pige? Da vi ikke har nogen kilder, som tyder på dette, må vi antage, at Ane Marie er mor til den lille pige. Videre må vi gå ud fra, at barnets far hedder Jørgen. Aldersmæssigt og geografisk kunne det godt passe med Jørgen Madsen fra Skamstrup, som ved folketællingen i 1801 er 21 år, og bor alene sammen med sin 60-årige mor, Anne Jensdatter, som er huskone med jord og væver. I denne husstand er der dog ingen spor af Ane Marie, så det er muligt, at jeg tager fejl. I det hele taget er historien om den 2-årige pige ved at være lidt indviklet, så lad mig lige summere op. Jeg ved ikke med sikkerhed, om Ane Marie er mod til barnet,  jeg ved ikke med sikkerhed, hvor barnefaderen bor, og jeg ved ikke, hvorfor de ikke flytter sammen. Oveni denne forvirring kan jeg nævne, at der i kirkebogen ikke står noget om, at barnet er uægte, det vil sige, at forældrene må have været gift? 
	</br>&nbsp;Hvor er Ane Marie selv i 1801? Hendes navn er temmelig almindeligt, så hun er vanskelig at eftersøge i folketællinger, men jeg har alligevel gjort et forsøg i folketællingen fra 1801. Her har jeg gennemsøgt Holbæk amt og fundet to posteringer, som ser interessante ud. Det drejer sig dels om en 25-årig tjenestepige på Benzonslund Hovedgaard i Holmstrup sogn og dels en 26-årig tjenestepige hos sognefoged og lægdsmand Ole Larsen i Gaasetofte i Raklev sogn. Aldersmæssigt og geografisk passer den første postering bedst, men da Ane Marie senere levede adskillige år i og nær Raklev sogn, er der grund til at kigge nærmere på denne postering.
	</br>&nbsp;En lægdsmand var på landet oftest identisk med sognefogeden. Lægdsmanden foretog indberetninger til lægdsforstanderen, som oftest var lægdets herremand. Lægdsmanden havde direkte kontakt med befolkningen, og førte sammen med lægdsforstanderen de lokale lægdsruller. De sendte oplysninger op i systemet til krigskommissionen, som igen sendte dem videre til generalkrigskommissionen i København, hvor der blev lavet overordnet revision og kontrol. 
</br>&nbsp;Med Ole Larsen som lægdsmand kan vi nu forestille os, at Nicolai som korporal har et ærinde hos ham, og at han her møder Ane Marie. En anden version går ud på, at Nicolai har været på besøg hos lægdsforstanderen, som godt kunne være godsejeren på Lerkenfeldt gods. I den forbindelse har han haft et ærinde hos Ole Larsen, og her har han mødt Ane Marie. I forhold til den sidste version kan det nævnes, at ifølge skifteprotokollerne fra Ars-Skippinge herred har Ole Larsen haft relationer til Lerkenfeldt. 
</br>&nbsp;Sluttelig vil jeg nævne en anden historie, som knytter Raklev og Lerkenfeldt sammen. I maj måned 1810 nedsatte kongen en kommissionsdomstol i Kalundborg, som skulle behandle en række indbrud på Kalundborg-egnen, bl.a. hos provst Wedseltoft i Raklev og hos proprietær Freiesleben på Lerkenfeldt.  Baggrunden for disse indbrud var, at krigen havde gjort den lokale underklasse stærkt forarmet. Dette sammenholdt med en flok udisciplinerede soldater har formentlig gjort Kalundborg til et knap så behageligt sted. Måske har Nicolai spillet en rolle i forhold til den nedsatte kommissionsdomstol, som bliver nedsat måneden før han gør Ane Marie Nielsdatter gravid for første gang. Dette tidsmæssige sammenfald sammenholdt med forbindelsen mellem Raklev og Lerkenfeldt gør i hvert fald historien værd at nævne.

        <h3>En flok uægte børn</h3>

Nicolai får gjort Ane Marie gravid i løbet af sommeren 1810. Året efter føder hun sønnen Christian, som formentlig er opkaldt efter hendes lillebror. Samme år ved vi, at Nicolai er i Viborg, og at han året efter igen er i Rendsborg. I sommeren 1813 må han igen have været i Kalundborg, for Ane Marie føder året efter tvillingerne Niels og Jens, hvoraf Jens dør få dage efter fødslen. Niels er givetvis opkaldt efter Ane Maries far.
	</br>&nbsp;Ane Marie og Nicolai bliver ikke gift, men han bliver i alle tre tilfælde anmeldt som barnefader. Fra såvel Christians som Niels konfirmation ved vi, at de begge har kendt til detaljer vedrørende deres fars regiment og rang, så der er ikke umiddelbart noget, der tyder på, at de har skammet sig over deres ophav. Perspektivet på dette er, at der tidligere har været hårde straffe for at avle børn udenfor ægteskab.  De hvervede soldater havde dog en særstilling på dette punkt. På grund af deres lave lønninger havde de kun ringe adgang til ægteskab, og derfor blev de ikke i samme grad straffet for at avle børn udenfor ægteskab.  Dertil kommer, at der i årene hvor Christian og Niels kommer til verden var opstået et nyt syn på uægte børn. Der blev således ikke længere opkrævet bøder for at avle børn udenfor ægteskab.  At der har været grænser for, hvor skamfuldt samtiden anså Ane Maries uægte børn for at være, understreges også af, at hun tilsyneladende gør sig et godt parti i skikkelse af smeden Rasmus Jensen.

        <h3>Smeden Rasmus Jensen</h3>

I 1815 er Nicolai 39 år, mens Ane Marie er 38, så det var ellers et par, der burde være rigelig modent til at stifte hjem. Hvorfor bliver det ikke til noget? Først og fremmest må forklaringen vel søges i Nicolais kontrakt med militæret. Han har i 1815 endnu kontrakt med militæret i 4 år. Hvis han er blevet sendt til Frankrig, må det have forekommet særdeles vanskeligt for Ane Marie at følge med ham. Den danske besættelsesmagt har næppe været populær i Frankrig, og samtidig talte hun næppe sproget. Ålborg må have forekommet bedre, men et liv som soldaterkone her har formentlig heller ikke været særlig attraktivt. Der ser, under alle omstændigheder, ud til, at være sket noget afgørende i 1815, for næste forår føder hun endnu et barn, sønnen Jens, som smeden Rasmus Jensen er far til.
	</br>&nbsp;På den sociale rangstige hørte en smed til i den bedste ende blandt håndværkerne. Med to børn på slæb ser det altså ud til, at Ane Marie gør sig et godt parti. Her må vi dog huske på, at hun selv var af smedefamilie, så måske har hendes familie skubbet lidt på, for at få hende og Rasmus, om man så må sige, smedet sammen. Hvis vi kigger nærmere på hendes familie, så var hendes far, efter datidens forhold, oldgammel (ca.75 år) i 1815, så måske har hun også kunnet lokke med udsigten til en arv. I hvert fald har det hørt noget jord til faderens smedje, som det fremgår af folketællingen fra 1801.  Endelig er der endnu et forhold, som må fremdrages. Ane Marie og Rasmus bliver gift i december 1816, efter at deres barn er kommet til verden i marts måned. Måske har denne barnefødsel banet vejen for ægteskabet mellem Ane Marie og Rasmus. 
	</br>&nbsp;Fraregnet alle disse tekniske overvejelser er der selvfølgelig også den mulighed, at den knap 40-årige Ane Marie i 1816 har været en flot, begavet eller på andre måder tiltalende kvinde. Tiden har dog nok været præget af, at det først og fremmest var praktiske hensyn, der lå bag ægteskabsindgåelsen, mere end romantiske befippelser.

        <h3>Livet på Kalundborg-egnen</h3>

Rasmus bliver smed på Lerkenfeldt gods ved Kalundborg. Ved folketællingen i 1834 bor han i det til godset hørende smedehus sammen med Ane Marie.  I 1840 har han og Ane Marie passeret de 60 år, og de bor nu i et hus i Nyrup by i Raklev sogn.  Ane Maries ældste søn Christian bor i huset sammen med dem, mens Christians lillebror, Niels, er staldkarl på Lerkenfeldt. I 1843 dør Rasmus i en alder af (ca.) 67 år. Af skifteprotokollen for Ars-Skippinge herred fremgår det, at han og Ane Marie nåede at få endnu en søn, Jørgen, som i 1843 bor i København. 
	</br>&nbsp;Efter Rasmus Jensen død flytter sønnen Jens sammen med moderen og halvbroderen Christian. Dette fremgår af folketællingen for 1845. her bliver det yderligere oplyst, at de bor i et jordløst hus, og at Ane Marie i en alder af 69 år virker som spinderske.  Ved den næste folketælling i 1850 ser det dog ud til, at Ane Marie er knap så aktiv. Her er hun 75 år, og det angives, at hun forsørges af sønnen Christian, som nu angiver, at han virker som dyrlæge.  Jeg har ikke data for de næste folketællinger fra Kalundborg-egnen, så det er svært at sige noget om, hvor gammel Ane Marie bliver. Det kan dog konstateres, at hun, på trods af 5-6 børnefødsler bliver omtrent ligeså gammel som sin far, hvilket var en anseelig alder efter datidens forhold.

        <h3>Nicolais videre skæbne</h3>

For at få nogle flere detaljer om Nicolais skæbne i årene efter 1815 må jeg på arkiverne. Dele af hans regiment sendes til Frankrig, mens den øvrige del af regimentet sendes i garnison i Ålborg. I 1818 er der lavet en folketælling for Ålborg og Nibe. Jeg har kigget den igennem, men uden at finde Nicolai. Dette kunne tolkes derhen, at han i stedet har været i Frankrig. For at få dette endeligt bekræftet må jeg dog på arkiverne. 
	</br>&nbsp;Nicolais kontrakt med militæret udløb i 1819, og spørgsmålet er, om den blev fornyet? Sådan ser det ud, hvis vi skal tro Christian og Niels ved deres konfirmation i 1827 hhv. 1831. Christian angiver, at faderen er ved 2.jyske infanteriregiment,  mens Niels blot angiver, at han er underofficer.  Det er dog ikke til at vide, om de på dette tidspunkt havde nogen form for kontakt med deres fader eller adgang til viden om hans færden.
	</br>&nbsp;Hvis Nicolai er fortsat i hæren og fortsat ved det samme regiment, så må han have opholdt sig i København i årene 1819-1825. Vi ved, at han bliver gift med Meta Maria Mortensdatter, og vi ved, at brylluppet ikke finder sted i Rendsborg. Det er muligt, at de blev gift i København, men det er også muligt, at Nicolai skiftede regiment, og så er det straks sværere at stedfæste brylluppet. Konens danskklingende efternavn kunne dog umiddelbart antyde, at hun var fra kongeriget Danmark, hvilket igen kunne antyde, at brylluppet fandt sted her. Men hvis og hvis… Det er selvfølgelig også en mulighed, at Nicolai som andre pensionerede underofficerer blev skolelærer eller måske skov-, rets-, eller vejbetjent. 
	</br>&nbsp;Under alle omstændigheder ved vi, at Nicolai blev gift med Meta Maria Mortensdatter, og at han med hende fik 4 børn. Tre af de fire børn blev født i Rendsborg. Undtagelsen var den førstefødte, datteren Nicoline Maria, som formentlig har fået navne efter Nicolai og hans egen mor. De tre øvrige børn er alle drenge, Andreas Hans Friedrich fra 1825, Johan Christian Peter fra 1827 og Johan Andreas fra 1833.  Det er bemærkelsesværdigt, at ingen af hans sønner får navn efter hans far. Måske er de opkaldt efter konens familie eller måske efter Nicolais mors forældre. 
	</br>&nbsp;Nicolai ender altså som familiemenneske på sine gamle dage. Han er 49 år, da sønnen Andreas kommer til verden, og da han dør i en alder af 57 år, den 27.04.1833, efterlader han sig en gravid kone. Jeg ved ikke, hvor gammel Meta Maria var, men hun har næppe været meget over 40 år i 1833. Noget kunne altså tyde på, at Nicolai, som sin far, syntes om yngre kvinder. Et andet lighedspunkt er dødstidspunktet. Mens George blev (ca.) 59 år, nåede Nicolai at blive 58 år.

        <h3>Hvad mangler vi at få svar på?</h3>

Der er masser af teorier i det foregående, som ikke er bekræftet. Først og fremmest vil jeg gerne have bekræftet, at min teori om gerningsstedet, Gaasetofte hhv. Lerkenfeldt, er korrekt. Dette kan muligvis klares ved hjælp af lokalarkiverne i Kalundborg. Er det ikke tilstrækkeligt, må jeg forsøge at skyde med spredehagl på
Forsvarets arkiver.
	</br>&nbsp;Jeg synes også, at det er særdeles interessant at vide, om Nicolai kommer til Frankrig med hæren. Er dette tilfældet, har han måske haft kontakt med sin fars familie. En sådan kontakt kan vi dog næppe få bekræftet, men hvis han har været i Frankrig, kan vi måske konstatere, hvor i landet han har opholdt sig.
	</br>&nbsp;I forhold til Nicolais ægteskab med Meta Maria er der også flere åbne spørgsmål. Hvor kommer hun fra, hvor mødtes de, og hvor tager hun hen efter hans død? Så vidt jeg er orienteret, kommer der ikke flere generationer af Villefranche-slægten i Rendsborg. Det må betyde, at hun har forladt byen. Eller måske har hun giftet sig igen, og givet Nicolais sønner navn efter deres stedfar. Nogle af svarene på disse spørgsmål får vi muligvis, når folketællingen fra 1834 i Rendsborg kommer på internettet i løbet af 2011. Samtidig kan vi forhåbentlig få nye oplysninger om Nicolais barndom ved hjælp af folketællingen fra 1787.

</div>
