<div class="row">
    <h2>1.generation - George Villefranche</h2>

Den første af mine Villefranche-forfædre, som jeg kender navnet på er George Villefranche. I en oversigt fra 1798 angives Paris som Georges fædreland.  Andre soldater angiver enten en by, et område eller et land som fædreland. Paris kan derfor nok både tolkes som selve Paris, som området omkring Paris eller måske endda som Frankrig. Den sidste tolkning er nok lidt søgt, så lad os antage, at George enten kom fra Paris eller fra oplandet til denne by.
</br>&nbsp;Paris i 1750 var en kæmpe by med 570.000 indbyggere.  Skulle George komme fra selve Paris vil søgningen efter hans forældre følgelig være en vanskellig opgave. Da arkiverne i byen Paris for en stor dels vedkommende blev brændt i forbindelse med Kommunard-opstanden i 1871, er der i praksis tale om en umulig opgave. Men hvis George stammer fra oplandet til Paris, er der håb endnu. I hvert fald har jeg fundet en Villefranche-familie fra omegnen af Paris, som i teorien godt kunne være beslægtet med George.  Desværre har jeg ikke kunnet finde en stambog for George. Her kunne jeg måske have fundet navnene på oplysninger om Georges forældre. Disse navne er selvsagt forudsætningen for at komme længere tilbage i slægten.
</br>&nbsp;Betragtes Georges generalia-data fra justitsprotokollen, ser det ud til, at han er kommet til sit regiment i perioden 1761-63.  Da George var fransk er der grund til at nævne, at Danmark fra 1761 satte den franske general Claude Louis de Saint Germain (1707-78) til at reformere hæren,  og Saint Germain arbejder fra begyndelsen i Holsten, hvor George også befinder sig. Måske har Saint Germain taget George og nogle andre franske soldater med sig til Holsten? I hvert fald ender Saint Germain med at gøre sig så upopulær i Danmark, at han bliver afskediget,  så en evt. forbindelse til Saint Germain har næppe været en fordel.
</br>&nbsp;En anden vigtig begivenhed i begyndelsen af 1760erne bliver fremhævet af museumsinspektør Karsten Skjold Petersen i en e-mail til mig: 

</br>&nbsp;At han blev hvervet 1762 lyder meget sandsynligt, idet den danske hær mobiliserede ved udsigten til krig med Rusland. Dette betød også, at hvervningen blev drevet videre end ellers, både m.h.t. antal , håndpenge og hvervesteder. 

</br>&nbsp;Hentydningen til Rusland handler om, at der sker et tronskifte i januar 1762 i Rusland, hvorved den gottorpske slægts overhoved kommer på tronen som Peter 3. Det betød, at Rusland nu gik efter at tilbageerobre de gottorpske dele af Slesvig. Danmark var politisk helt isoleret, men valgte alligevel at tage krigen mod Rusland. En dansk hær på 27.000 mand, hvor George godt kan have været iblandt, rykkede ind i Mecklenburg for at møde den russiske hovedstyrke på 40.000 mand, som stod 300 km længere mod øst ved Kolberg. Imidlertid blev der aldrig løsnet et skud, da Peter 3. blev myrdet og afløst af Katharina 2 (den store), hvorefter de russiske styrker blev trukket tilbage.   

<h3>Hvervningen</h3>

Set i lyset af den russiske trussel er det oplagt, at den danske hær havde brug for folk. Jeg vil senere vende tilbage til de økonomiske aspekter af hvervningen, og for nærværende koncentrere mig om de geografiske aspekter af hvervningen. Den danske hær havde hvervekommandoer så langt mod syd som i det sydlige Tyskland og det nordøstlige Frankrig. George havde derfor ikke behøvet at bevæge sig langt hjemme fra for at støde på hververe fra den danske hær. En af Georges samtidige, boghandlerlærlingen Theodor Nübling (1766-1837) fra Ulm i det sydlige Tyskland giver en levende skildring af, hvordan hvervningen kunne forløbe. Nübling beretter, hvordan hververen, efter hvervekontraktens indgåelse, forlanger transportpenge for turen til hvervekontoret. På hvervekontoret er der hjerteskærende scener, hvor familiemedlemmer forsøger at købe de hvervede fri. Hververne, derimod, kørte et psykologisk spil med spøg og skæmt for at undgå, at de hvervede fandt på at flygte. En af hvervekaptajnerne, Johannes Murarius (1759-1795), som i parentes bemærket senere ender ved Georges regiment i Ribe,  truer Nübling med hundrede stokkeslag, hvis han ikke vil modtage en hvervekontrakt på 8 år i stedet for de 6 år, som oprindeligt var aftalt.  Udover vold og psykologiske spil var alkohol ofte en ingrediens i forbindelse med hvervningen. Dette fremgår af en historie, som George var involveret i. Mere om dette senere.
</br>&nbsp;Efter hvervekontoret gik turen under bevogtning af soldater og hunde til fods mod Rendsborg. Undervejs blev Nübling og de øvrige rekrutter spærret inde uhumske steder, tæsket og fik dårlig kost. Alle rekutter sydfra skulle igennem Rendborg, da det var her, at de fik tildelt et regiment. For Georges vedkommende havner han hos 9.bataillon, som i 1762 går under navnet Slesvigske Regiment. Dette regiment var ganisoneret i Rendsborg. I store dele af perioden fra 1762 til 1833 havde Rendsborg en indbygger ved navn Villefranche, så der er grund til at kigge lidt nærmere på denne by.

<h3>Rendsborg</h3>

Rendsborg var først og fremmest en by med en vigtig strategisk beliggenhed. Byen lå på grænsen til Holsten, som ikke var en del af det danske kongerige. Området blev styret dels fra Tyske kancelli i København og dels fra kongens med-hertug på Gottorp slot i Slesvig. Byens status som grænseby blev symbolsk markeret ved hjælp af Ejder-stenen, hvorpå der stod ”Eidora romani terminus imperii” [ved Ejderen slutter det romerske rige].  
 
</br></br><div>
<div>
        <center><img ng-src="{{ejderstenenPath}}"/></center>
</div>
</br>

</br>&nbsp;Derudover fik byen fra 1784 yderligere strategisk betydning, da Europas dengang største kanal, Ejder-kanalen, blev indviet. Så vidt jeg kan se, må George have forladt byen, inden dette udgravningsarbejde, som bl.a. udførtes af soldater, blev påbegyndt. Kanalen var ikke mindre end 34 km lang, og med den var der skabt forbindelse mellem Østersøen og Nordsøen. For Rendsborgs vedkommende var dette medvirkende til at gøre byen til at handelscentrum. Byens betydning understreges af, at den i perioder var residensby for Christian 7., som døde i byen i 1808.
</br>&nbsp;Rendsborg var en speciel by, hvad befolkningsfordelingen angår, da mere end 40 % af de ca. 7.500 indbyggere var soldater. Nærmeste konkurrent til dette procenttal var Viborg, hvor 25 % af befolkningen var soldater.  I Rendsborg var der opført soldaterbarakker, i modsætning til de fleste andre garnisonsbyer, hvor soldaterne var indkvarteret privat. Den eneste undtagelse fra dette mønster var København.

</br>&nbsp;Af det ovenstående billede [ksp, 253] fremgår det, at alle de militært relaterede områder i Rendsborg lå samlet. Med hensyn til garnisonskirkegården kan det nævnes, at jeg har været på besøg, men der er ingen spor af nogen Villefranche – det havde nok krævet en større karriere.
</br>&nbsp;	Soldaten Nübling er glad for at slippe for Rendsborg. Det begrunder han med, at soldaterne i Rendsborg, i modsætning til København, ikke har mulighed for at supplere deres løn med ekstra arbejde.  Måske handler denne overvejelse om, at der pga. den procentvise fordeling af civile og soldater er for hård konkurrence i Rendsborg. Nübling beskriver sin sidebeskæftigelse på følgende vis:

<i>Kunne jeg om Morgenen ikke finde Plads ved Skibsbygning eller ved at losse og lade, hvad oftere slog Fejl, saa iførte jeg mig en gammel rød Trøje med et Reb om Livet og tog Opstilling ved Hjørnet af Amager- eller Kongens Nytorv, hvor jeg med længsel ventede paa en Tjenestepige eller en Borgermand, som kunne behøve en Soldats hjælp til et eller andet tungt Arbejde. Hændte det en Dag, at Lykken ikke stod mig bi, maatte jeg sædvanlig næste Dag først eksercere fire Timer med sulten Mave og saa trække 24 Timer paa Vagt.</i>

</br>
</br>
 <div>
        <center><img ng-src="{{sjoverPath}}"/></center>
</div>
</br>

</br>&nbsp;Som en kuriositet kan det nævnes, at en sjover i datidens København var en betegnelse for en karl, der flyttede gods og møbler.
</br>&nbsp;	Nübling beskriver et job, som ganske vist kræver kræfter, men ikke uddannelse. Faktisk var det dog sådan, at hververne fortrinsvis gik efter unge mænd med håndværkerbaggrund. En stikprøveundersøgelse har vist, at dette gjaldt for knap halvdelen af de nyerhvervede rekrutter. Måske hænger det sammen med, at hvervekontorerne lå i byerne, hvor det var oplagt at forsøge at hverve arbejdsløse håndværkere.  Et andet argument kan dog være, at hæren var dyr, og derfor fik halvdelen af hæren fri i 11 af årets 12 måneder. I denne periode måtte soldaterne klare sig selv, og det har selvfølgelig været nemmere, hvis de kunne et håndværk.
</br>&nbsp;	Den nævnte stikprøveundersøgelse viser, at rekrutter uden erhvervsbaggrund og rekrutter med en baggrund som håndværkere tilsammen udgjorde over 90%. Hvis George har haft en uddannelse, må vi altså gætte på, at det har været et håndværk. Der er intet belæg i kilderne for at forbinde ham med et bestemt håndværk. Faktisk er der noget, der kan tyde på, at George var fuldtidssoldat. Ved folketællingen i 1787 anføres det således, om en af personernes fra Georges husstand, at han er frimand, mens der ikke anføres noget lignende om George.  Hvis han i perioder har været frimand, skulle han i disse perioder selv sørge for indkvartering af familien. Måske har han i så fald hørt til de mange frifolk fra jyske regimenter, som drog helt til København for at finde arbejde. 

<h3>George får familie</h3>

Den 11.09.1770 bliver George gift i Christkirken i Rendsborg. 

</br>
</br><div>
        <center><img ng-src="{{kristkirkePath}}"/></center>
</div>
</br>

</br>&nbsp;Om bruden ved vi, at hun hedder Maria. Hans Grützner, arkivar for ovennævnte kirke, læser hendes efternavn som Dahmin, men jeg er mere tilbøjelig til at mene, at der står Dahnin i vielsespapirerne. Desværre er disse vielsespapirer den eneste gang hun optræder med efternavn i vores kilder, så der er ikke mulighed for at sammenligne med en anden kilde. I det hele taget er fru Maria lidt af et mysterium i familiehistorien. Hun bliver mor til Georges to børn, Nicolaus Detlev (født 30.01.1776) og Lucia Katharina Charlotta (21.09.1778-11.03.1779), men herefter ved vi ikke, hvad der sker med hende. Ved datterens død i 1779 er hendes navn ikke angivet. Det tolker Grützner derhen, at ægteskabet af den ene eller anden grund er opløst. Grützner har ikke kunnet finde nogen dødsangivelse for Maria i perioden fra barnefødslen i1778 til 1781, hvor George bliver gift på ny.  Hertil kan det siges, at det selvfølgelig er en mulighed, at hun er blevet begravet et andet sted end Rendsborg. Grützner nævner videre, at skilsmisser ikke blev angivet i kirkebøgerne, men i så fald skulle skilsmissen være sket kort tid efter fødslen (med mindre de er blevet skilt inden fødslen, hvilket næppe er sandsynligt).  I forhold til de to muligheder er der grund til at kigge på dåbs-alderen for de to børn. Sønnen er mere end fem måneder, da han bliver døbt, mens datteren døbes i en alder af tre dage. Datteren har tilsyneladende set svækket ud fra begyndelsen. Dette kunne indikere en hård fødsel, som har kostet moderen hendes liv. 

<h3>Den militære karriere</h3>

Da George bliver gift i 1770 står han anført som Mousqueter og først i forbindelse med sønnens fødsel i 1776 tituleres han Corporal.  Perspektivet på denne forfremmelse er, at det krævede en friseddel fra kompagnichefen for at en soldat kunne indgå ægteskab.  Det var kun 30% af soldaterne, som i det hele taget fik lov at gifte sig, og hvis en underofficer valgte at gifte sig, var beskeden, at så kunne han ikke forvente avancement.  Trods en militær karriere på mere end 35 år, når George tilsyneladende ikke højere end til en rang af korporal. Han underskriver ganske vist blandt sergenterne i justitsprotokollen i 1784 og 1789 , men der er såvel en folketælling fra 1787  og militærpapirer fra 1798, hvor han står anført som korporal.  Under denne titulering i 1798 står der i øvrigt noget, jeg ikke kan tyde. Jeg er ikke sikker på, om det er et ord eller et tal. Måske kan dette kaste yderligere lys over hans militære rang.
</br>&nbsp;	Som korporal i et musketerkompagni var George underofficer. Der var i alt 6 korporaler ved et musketerkompagni i 1770erne. Derudover havde et kompagni følgende underofficerer af højere rang: en kommandersergent, en sergent samt en fourer. Af egentlige officerer var der en kaptajn samt en premier- og en sekondløjtnant. Der har altså været seks personer med højere rang end George ved kompagniet. Mht. underordnede har der været 122 menige. Endelig har kompagniet også haft et par tambourer.  Fra folketællingen i 1787 i Ribe kan det nævnes, at det lokale regiment har haft hele 454 personer tilknyttet. De 54 af disse var korporaler. Af de resterende 400 var der 17 underofficerer med en højere rang.  Derudover var der 27 egentlige officerer.  Det vil sige, at der var ca. 7 menige pr. korporal.
</br>&nbsp;	Det var ikke særlig attraktivt at være underofficer, og man kan spørge sig selv, hvorfor George ikke søger et offentligt embede? Noget af svaret på dette spørgsmål ligger måske i loven om indfødsret fra 1776. Her blev dansk indfødsret et krav for at få offentligt embede, og lovgivningen kunne således udnyttes til at få underofficererne til at forny deres kontrakt.  Samtidig var George vel også bundet til Danmark i og med, at han havde stiftet familie. Under alle omstændigheder kan jeg konstatere, at han ikke har søgt om dansk indfødsret.

<h3>Løn og leveomkostninger </h3>

I det militære hierarki har George haft en vis position, men i forhold til civilpersoner har hans position ikke været noget at prale af. En af grundene til at kun få soldater fik lov til at gifte sig var, at de ringe soldaterlønninger gjorde det vanskeligt at forsørge kone og børn.  En menig musketer fik en dagløn på 6 skilling. For en korporal var daglønnen frem til 1785 på 10 skilling om dagen, mens den fra 1785 steg til 12 skilling. Til sammenligning fik en fourer 12-14 skilling, mens en sergent fik 14-18 skilling. Kaptajnen ved kompagniet fik en løn, der svarede til lønnen for 13-15 korporaler,  så der var et kontant økonomisk argument for at søge avancement. Sammenlignes Georges løn med daglønnen for en tømrersvend i København var den ca. 32 skilling i sommerhalvåret mod 24 i vinterhalvåret. Daglønnen for murere var 6-8 skilling højere.  I forhold til denne sammenligning skal det dog siges, at håndværkere ofte var ramt af arbejdsløshed, mens soldater havde en vis sikkerhed for løn, samtidig med at de som frifolk havde mulighed for at supplere deres løn. Når en soldat arbejdede som frimand blev den faste løn fra regimentet dog stoppet. Dette gjaldt også, hvis en soldat sad i kachotten på vand og brød. Bemærk i øvrigt, at en korporal ikke fik udbetalt 12 skilling, idet en del af lønnen bestod af et stort rugbrød (5-7½ pund), som blev udleveret hver femte dag. Denne brødforplejning blev takseret til 2 skilling om dagen.   	Udover den faste løn skal det nævnes, at soldaterne under eksercertiden fik tildelt ½ pund oksekød dagligt  

</br>
</br><div>
        <center><img ng-src="{{broedPath}}"/></center>
</div>
</br>

</br>&nbsp;	Mens det var svært at få arbejde i Rendsborg, var leveomkostningerne lavere end i København. Fødevarepriserne lå på 55-75% af niveauet fra København. I Rendsborg kostede et pund okse- hhv. svinekød i 1789 4 hhv. 5 skilling. En skæppe kartofler kostede 10 skilling, mens et pund risengryn kostede 6 skilling. Det er dog ikke sikkert, at George og hans kone selv tilberedte maden. På kasernen i Rendsborg var der mulighed for at købe et måltid varmt mad.  Der kan således have været fordele ved at bo i Rendsborg, frem for i byer med privat indkvartering af soldater. Denne overvejelse skal også ses i lyset af, at soldaterne havde forbud mod selv at bage og brygge.
</br>&nbsp;	Skulle George få lyst til at få sig en tår at drikke, kostede en pot øl (knap en liter) 1-2 skilling, mens en pot brændevin kostede 14-20 skilling.  Vores kildemateriale viser, at der blev drukket kaffe ved Georges kompagni, og det var også muligt at købe tobak til kridtpiber som de nedenfor viste. Lønnen kunne derfor hurtigt få ben at gå på. Det var formentlig en del af forklaringen på, at lønudbetalingen skete hver femte dag i små rater.

</br>
</br><div>
        <center><img ng-src="{{kridtpibePath}}"/></center>
</div>
</br>

</br>&nbsp;	I forhold til de lave lønninger som beskrives ovenfor skal det nævnes, at håndpengene ved hvervningen typisk udgjorde 1-2 årslønninger for en musketer.  Når Karsten Skjold Petersen taler om forhøjede håndpenge i den danske hær 1762 er det måske forklaringen på, at George havnede i Danmark, frem for i et andet lands hær.

<h3>Grønnegade 37 i Ribe</h3>

Jeg ved ikke nøjagtigt, hvor George boede i Rendsborg, udover at det formentlig har været i en slags barak. Folketællingen fra 1769 kan dog muligvis fortælle os om dette. Til gengæld ved jeg nøjagtigt, hvor han boede i Ribe, hvortil halvdelen af hans regiment blev flyttet i 1779 , altså det samme år som datteren Lucia dør. Af folketællingen fra 1787 fremgår det nemlig, at han boede i Grønnegade 37.  Der findes stadig et hus på denne adresse. Jeg ved ikke med sikkerhed, om det er det samme hus, som George boede i, men hvis det er tilfældet var trangen plads. I dag bor der en person på adressen, mens der i 1787 boede 26 personer. De trange forhold understreges af, at soldaterne skulle være hjemme mellem tappenstreg  og reveille. Med hensyn til lys og varme havde soldaterne i en sådan privat indkvarteringsbolig krav på, at måtte opholde sig i værtens stue, uden at det var defineret nærmere hvor lange ophold denne regel gjaldt. Til gengæld var der ikke noget krav om opvarmede sovekamre. 
</br>&nbsp;Det blev opfattet som nedværdigende at have soldater boende. Af denne grund blev soldater ofte henvist til byens usle kvarterer, men her kan giftermålet have været en fordel for George. Der var nemlig en regel om, at gifte soldater ikke måtte henvises til lofter eller kældre.  Betragtes boligen som den fremstår i dag, ser det da også umiddelbart ud til, at der er tale om en et-plans-bolig.
</br>&nbsp;I boligen boede der, foruden George og Kierstine, to andre soldaterfamiler, heraf en med børn, 12 enlige soldater, hvoraf de 2 var gift, dvs. deres koner boede andetsteds. Endelig boede der også en parykmagerfamile. Det sidste kunne måske give anledning til en idé om, at George kunne have tjent penge ved at klippe folk, men det var ganske givet ikke tilfældet, for det var der forbud imod for soldater.  
</br>&nbsp;	Adressen i Grønnegade lå få meter fra Ribe å, og førte fra kongens slot Riberhus til Ribe Domkirke. Navnet på gaden stammer egentlig fra købmænd fra Groningen i Holland. Bemærk, at der i justitsprotokollen tales om, at George har fået en hollandsk dukat.  Det var enten i Ribe eller Kolding, at kvæg og andre varer blev fortoldet af toldbetjente og soldater i fællesskab, inden varerne blev udskibet eller ført videre over landjord til eksport. Derfor var byen meget international og tiltrak købmænd og handelsfolk fra mange lande.  Dette internationale præg kommer også til udtryk, når folketællingen fra 1787 studeres, hvilket jeg kun kan anbefale som en underholdende beskæftigelse. 
</br>&nbsp;Selve Ribe købstad havde ved folketællingen i 1769 1827 indbyggere, mens der i 1801 var 1994.  På ingen af disse tidspunkter havde byen dog soldater indkvarteret, så indkvarteringen af 6 kompagnier i byen i perioden 1779-89 har formentlig sat sig tydelige præg på befolkningstallet. I det hele taget ser det dog ud til, at George har boet under let overskuelige forhold. Der er kun godt 150 m. til Thomas Peter Simonsens kro i Fiskergade 4, hvor George er kommet.  I Fiskergade bor også Georges sergent Johan Krug, nærmere bestemt i nr. 7. Det er også muligt at identificere bopælen for mange af de soldater, som optræder i kilderne fra justitsprotokollen.  Visse bor i Korsbrødregade, der er en større gade i det gamle Ribe, ikke langt fra Grønnegade, mens andre bor i Sortbrødergade. I folketællingskilderne har jeg understreget de navne, som bliver nævnt i justitsprotokolskilderne, og det ser ud til, at de alle bor indenfor et stenkasts afstand. 
</br>&nbsp;	En af de ting, der falder i øjnene, når husstanden i Grønnegade 37 betragtes er, at sønnen Nicolaus ikke bor der. Jeg vil senere vende tilbage til Nicolaus, og her blot nævne, at jeg har fundet et eksempel på, at en af Georges soldaterkollegaer har en datter boende hos sine morforældre i Rendsborg. Der er tale om foureren Johann Philip Cronberg (født 1742), som omtales i justitsprotokollen, og som, jfr. kildematerialet, har kendt George og hans kone.   I øvrigt var det netop Cronberg, der qua sin egenskab som kompagniets fourer var ansvarlig for, at George og hans kone kom til at bo i netop Grønnegade 37. 

<h3>Kierstine Smidt</h3>

En anden af beboerne i Grønnegade 37 er Georges anden kone, Kierstine Smidt. Vi ved, at hun i 1787 er 25 år,  dvs., hun må have været 19 år, da George som 40-årig fik friseddel til at gifte sig med hende i 1781.  I 1781 tituleres hun fru Christiana Hans Datter,  mens der i 1791 anføres, at hendes fødenavn er Schmidten.   Kan hun inden hun er 19 allerede have været gift en gang, eller skal Hans Datter læses som en angivelse af hendes fars navn, som altså må have heddet Hans Smidt? Det er ikke til at sige ud fra de kilder, jeg har til rådighed for nærværende. Jeg har kigger efter vielses- og trolovelsesdata for Georg Villefranche i Ribe. Nærmere bestemt i to sogne i Ribe amt, Ribe herred, dels i Ribe domsogn og dels i Ribe Sankt Katharine. Der er fundet data for flere af Georges naboer og soldaterkollegaer, men ikke for George. Sådanne vielsesdata ville muligvis have kunnet fortalt os, om hun havde været gift før. Et andet interessant spørgsmål er, om Kierstine Smidt er fra Ribe? Dette spørgsmål kan muligvis besvares ved hjælp af tilgangs og afgangslisterne i de to nævnte sogne, men disse lister er ikke tilgængelige på internettet endnu.
</br>&nbsp;Det må antages, at George kommer til Ribe i 1779, hvorefter han bliver gift med hende to år senere. Det er følgelig oplagt at gætte på, at hun er fra Ribe. Da den føromtalte hvervede soldat Nübling får sig en kæreste, er det en datter af en underofficer,  og det er tænkeligt, at det er det samme som sker for George. Hvis mine antagelser er rigtige, kan Kierstine Smidt have været storesøster til den hvervede soldat Christian (20 år i 1787), eller lillesøster til foureren Jens Jørgen (37 år i 1787) eller måske lillesøster til en af sekondløjtnanterne Jørgen (30 år i 1787) eller Joachim (32 år i 1787). Disse overvejelser er selvfølgelig spekulation, men hendes relationer til det militære miljø sandsynliggøres også af, at hun stikker af med en afskediget vice-korporal Stofast. Det kunne være interessant at vide, hvorfor han blev afskediget, og hvor han drog hen med Georges kone. Jeg har søgt efter den afskedigede korporal Stofast i folketællinger fra 1787, 1801 og 1803, men uden held. Det giver ikke mening at søge efter Kierstine Smidt i folketællingen fra 1801, da hendes navn er forholdsvis almindeligt, samtidig med at det ikke er til at sige, om hun kalder sig Smidt eller Hansdatter. Det må altså konkluderes, at vi ikke ved, hvordan sagen mellem George og Kierstine fra 1791 ender.
</br>	&nbsp;Efter 10 års ægteskab er Kierstine Smidt i 1791 stukket af fra sin mand, som har været af sted for at hente værnepligtige soldater.  Hans regiment er på dette tidspunkt flyttet til Rendsborg, nu under navnet 2.jyske infanteriregiment.  Det bliver nævnt i justitsprotokollen, at George har slået sin kone, og visse af vidnerne mener ikke, at han har været en god ægtemand.  Det er dog også tænkeligt, at hun ikke bryder sig om kasernen i Rendsborg, måske har hun her oven i købet fået en stedsøn at tage sig af. Det kan dog også tænkes, at den store aldersforskel for alvor kommer til udtryk i 1791, hvor Kierstine er 29 år og George er 50 år. I hvert fald bliver hun i retssagen beskrevet i lidet flatterende vendinger, og det forhold, at hun har solgt nogle af møblerne, taler heller ikke til hendes fordel.  Måske har det været møbler som de nedenstående, der er blevet solgt, og måske har det ikke engang været hans egne møbler. I forbindelse med privat indkvartering foreskrev reglementet, at indkvarteringsværten skulle tilvejebringe en seng med en halmmadras, et bord, en bænk og en stol. Sengen skulle forsynes med en underdyne, en overdyne/sengedækken og en hovedpude. Derudover fik soldaten et lagen samt et håndklæde af blågarn. Lagenet og håndklædet skulle skiftes hver måned, mens halmen skulle fornyes hver anden måned. 
</br>	&nbsp;Så vidt indkvarteringsreglementet. Det har næppe været de store materielle ejendele, som George har været i besiddelse af. Med mindre han f.eks. har haft arbejde som håndværker, og her har haft mulighed for at lave møbler til sig selv.
</br>&nbsp;Det skal bemærkes, at sagen i 1791 er kommet i stand fordi Kierstine Smidt har indsendt en klage over ham, således at hun kan blive skilt. Baggrunden for dette er, at også soldaters koner og børn var underlagt den militære jurisdiktion. 

<h3>En korporlig mand</h3>

George Villefranche indrømmede at have slået sin kone. Han var med til at idømme en tyverianklaget 8 spidsrodsløb gennem 300 mand.  Senere er han med til 
at idømme en soldat 20 stokkeslag foran paraden.  

</br>
</br><div>
        <center><img ng-src="{{spidsrodPath}}"/></center>
</div>
</br>

Endelig ligger det i luften, at farversvenden fra sagen i 1784 risikerede at få nogle tæv.  I forhold til denne sag skal det nævnes, at hvis en forseelse blev begået i fællesskab (sammenrotning) var det en skærpende omstændighed. 
</br>	&nbsp;Nedenstående billede af en underofficer, der optræder udfordrende overfor en civilist i en vinstue, rammer formentlig civilsamfundets opfattelse af underofficerer 

</br>
</br><div>
        <center><img ng-src="{{vinstuePath}}"/></center>
</div>
</br>
 

som nogle kontante og lidt truende typer. Gennem sit job bar musketererne sabel, i hvert fald frem til 1785.  Korporalen var desuden udstyret med en korporalstok, som var en slags spanskrør.  Det er oplagt, at soldatens udrustning i sig selv kunne virke truende. Dertil kom, at det krævede en vis størrelse at blive hvervet som soldat.  Underofficererne kan derfor alene gennem deres fysik have indgydt respekt. Det har formentlig også tiltalt mange af dem at få lov til at føre sig frem i et skarpt opdelt samfund, hvor underofficerer rangerede under håndværkere, og hvor man ikke omgikkes med folk, som var højere oppe på den sociale rangstige. 
</br>	&nbsp;For George og hans kollegaer var hvervning en hurtig måde at supplere deres ringe løn.  Det er derfor ikke så sært, at farversvenden bliver trakteret med både flæsk, brændevin og kaffe for at lokke ham til at lade sig hverve.  Farversvenden er dog tydeligvis uinteresseret, hvilket der kan være flere forklaringer på. Et forhold, der må fremhæves er, at farversvenden tilsyneladende har en mester.  Han er altså ikke ramt af arbejdsløshed. Jeg har kigget folketællingen fra 1787 i Ribe igennem. Her findes der to farversvende. Dels den 38-årige Gjøde Herlovsen Louman, som var svend hos privilegeret farver og trykker Andreas Matzen, og dels den 25-årige Christian Brandt, som var svend hos privilegeret farver Michel Barsballe. Begge svendene bor hos deres mestre, som er bosiddende i hhv. Mellemdammen 3 og Nederdammen 4. Begge disse adresser ligger i øvrigt tæt på bopælen for riberske regiments auditør, Jacob Franzen (født ca. 1749), som boede i Nederdammen 18. Det er ikke utænkeligt, at han har været bekendt med de to farvere, og at det kan være grunden til, at der er kommet en sag ud af historien. Betragtes alderen for de to svende, må det formodes, at det er Brandt, som er blevet lokket med soldatertjenesten. Louman har formentlig været for gammel til at være interessant.

<h3>Åndsevner</h3>


Det er ikke rimeligt at vurdere Georges åndsevner på baggrund af det foreliggende kildemateriale. Jfr. justitsprotokollen har han det åbenbart svært med det tyske sprog.  Dette var ikke specielt heldigt i betragtning af, at andelen af tyskere ved et infanteriregiment lå omkring de 45 %.  Det må formodes, at George har kunnet tale dansk, som fra 1773 var kommandosprog i hæren I hvert fald var der eksempler på fransksprogede soldater, som talte dansk efter tre års ophold i Danmark.  Umiddelbart ser det dog ikke ud til, at sprog har været Georges stærke side. Som museumsinspektør Karsten Skjold Petersen fremfører, så kunne man se igennem fingre med sproglige mangler, hvis en underofficer var virkelig skrap til regning, så måske har George haft gode evner med tal.  I hvert fald betoner Karsten Skjold Petersen, at de egenskaber der fordredes af en underofficer først og fremmest var boglige evner.  Samtidig bliver det fremhævet, at kun en brøkdel af de menige avancerede til underofficer, og af dem endte kun en fraktion som officerer.  At George ikke avancerer til officer behøver altså ikke at betyde, at han ikke var godt begavet. Specielt ikke, når det tages i betragtning, at han dels var gift og dels var udlænding. Begge dele var en hæmsko i forhold til avancement.
</br>	&nbsp;Vi har flere eksempler på Georges underskrift. Denne underskrift viser, at han har været i stand til at skrive, hvilket langtfra gjaldt for alle i 1700-tallets Danmark. Derudover giver underskriften selvfølgelig mulighed for, at en grafolog kan give en vurdering af George. Bemærk i øvrigt, at George staver sit efternavn med W. forklaringen på dette er formentlig, at et V hurtigt bliver læst som et F i et samfund med mange tysksprogede.
[indsæt eksempel på Georges underskrift].

<h3>Udseendet</h3>


Efter at have beskæftiget os med Georges personlige egenskaber, vil jeg nu gøre mig lidt overvejelser over, hvordan han så ud. Starter vi fra oven har han båret en trekantet hat med hvid kant og kvaste ved de to hjørner, som vendte bagud. Under denne havde underofficererne pligt til at bære en hårpisk, som bl.a. var konstrueret ved hjælp af ståltråd.  Formålet med denne var oprindeligt at beskytte mod sabelhug. Til gengæld var den ikke praktisk under 24-timers-vagterne, hvor soldaterne dårligt kunne ligge på ryggen under et hvil.  
</br>&nbsp;Håret skulle være langt.  Jeg er ikke klar over, om det var tilladt at bære paryk. I så fald kan George måske have draget nytte af at bo sammen med en parykmager. Betydningen af frisuren understreges af, at soldater på længere togter i 1779-80 fik følgende udstyr med: et pund pudder til håret, en tættekam, en redekam, et kamfuteral, hårnåle, hårbånd, en hårpisk samt hvid sæbe.  Som Karsten Skjold Petersen formulerer det, så var soldaterne ikke i stand til at klare frisuren alene.  Til gengæld var der ikke noget skæg at pleje. Skæg var ikke velset ved et musketerkompagni. 
</br>&nbsp;Med hensyn til uniformsjakken, så var den rød med hvidt foer. Herunder er vist en uniformsjakke for en menig fra 1.jyske infanteriregiment fra 1789.

</br>
</br><div>
        <center><img ng-src="{{uniformPath}}"/></center>
</div>
</br>


</br>&nbsp;Dette regiment havde kendingsfarven sort med hvid kant og gule knapper, som det fremgår af de ovenfor viste fotografier. Georges regiment skiftede navn et par gange, og samtidig skiftede regimentet kendingsfarve. Frem til 1785 hed regimentet Slesvigske regiment, og her havde det kendingsfarven mørkeblå med hvid kant, mens knapfarven var gul. Da regimentet i 1785 skiftede navn til Riberske regiment fik det kendingsfarven lysegrøn med hvid kant, mens knapperne nu var hvide. Endelig kom regimentet i 1790 til at hedde 2.jyske infanteriregiment, og her var kendingsfarven hvid, mens knapfarven var gul.   Til forskel fra den viste jakke havde George som underofficer en epaulet af sølv- eller guldtråd, alt efter kendingsfarven, på højre skulder. 
</br>&nbsp;Under den røde jakke havde soldaterne en hvid vest. Benklæderne var ligeledes hvide ved Georges regiment,  men i 1769 skete der et skift fra knæbukser til lange hvide bukser. Samtidig blev det vedtaget, at fodtøjet skulle være lange sorte støvler.  Det ovenfor beskrevne er blot nogle af retningslinierne, og der var strenge straffe for ureglementeret fremtoning.  For underofficerernes vedkommende var det tilladt for egen regning at anskaffe sig en uniform af bedre kvalitet. Dette blev opfattet positivt, og kunne ligefrem være befordrende for karrieren.  Det skal også bemærkes, at en flot fremtræden havde betydning i forhold til at tiltrække rekrutter. Nübling siger ligefrem, at han valgte de danske hververe på grund af den flotte uniform. 
</br>&nbsp;Med hensyn til tildeling af uniform var reglen den, at soldaterne fik en ny hvert tredje år, mens der blev tildelt en undermundering pr. år. Denne frekvens har betydet, at mange soldater gik i slidte uniformer med lapper og stopninger.  

<h3>At være fransk i Danmark</h3>

George var langtfra den eneste franske soldat i den danske hær. En lidt yngre samtidig er Johan Victor Brunnes (1759-1835). Brunnes er bondesøn fra det østlige Frankrig, som, efter en periode som hvervet soldat i Tyskland, havner i Ålborg i 1785. I sine erindringer giver Brunnes eksempler på betydningen af at have en fransk baggrund i slutningen af 1700-tallet. En af de ting, som Brunnes fremhæver, er sammenholdet blandt franskmænd. Han fortæller f.eks. om, hvordan civile franskmænd giver ham penge i en situation, hvor han er i pengenød.  Derudover nævner han, at der er en stor gruppe franskmænd ved hans regiment i Tyskland. Også her er der tilsyneladende et vist sammenhold internt blandt de franske. I hvert fald er det med et par andre franske soldater, at Brunnes planlægger et deserteringsforsøg. 
</br>&nbsp;	Senere i tiden i Danmark giver Brunnes et par eksempler på fordomme mod franskmænd. En anden soldat, Dam, giver udtryk for generel modvilje mod udlændinge, hvilket fører til et opgør med Brunnes, som ender blodigt.  Et andet eksempel på kulturmødet med danskerne er, da hans underbo – en gammel kone – giver udtryk for, at hun er bange for katolikker.  Udover disse problemer har Brunnes svært ved at vænne sig til de danske drikketraditioner. Der er mange lejligheder, som skal markeres med et glas brændevin, og Brunnes bryder sig ikke om disse traditioner. 
</br>&nbsp;	Hvor Brunnes har visse problemer med de jævne danskere, har han omvendt fordel af sin franske baggrund i forhold til danskere, som var højere oppe i det sociale system. Brunnes nævner, at regimentschefen oberst Adam Ludvig Moltke (1743-1810) elskede det franske sprog,  samt at hans kaptajn Caspar Schøller (1756-1808) holdt meget af franskmænd.  Betydningen af at tale fransk kommer også Brunnes til fordel i en situation, hvor han ender som fransklærer i en baronfamilie. 
</br>&nbsp;	Udover hvad der er nævnt i det ovenstående, fremhæver Brunnes, at han skiller sig ud på grund af sin renlighed. Faktisk giver denne egenskab ham problemer med en vis underofficer Møller ved hans regiment.  Det er dog vanskeligt at sige noget om, hvorvidt denne sans for renlighed havde sammenhæng med hans franske baggrund.
</br>&nbsp;	Brunnes erindringer er underholdende læsning, hvor der også er eksempler på, at han er lidt af en livsnyder. F.eks. fortæller Brunnes, at han købte chokolade under et besøg i København,  og da han senere investerer i et gæstgiveri i Ålborg, er det med keglespil, mens der om aftenen underholdes med violinmusik. 

<h3>Rundt i landet</h3>

Af justitsprotokollen kan vi konstatere, at George var i Husum den 6.juni 1789. Det har dog formentlig været i forbindelse med en tjenstlig rejse, og ikke som fastboende. Tidligere dette år ved vi, at George givetvis har været i København, hvor alle underofficerer var forsamlet for at lære et nyt eksercits- og manøvrereglement. Nübling giver i sin bog en udførlig beskrivelse af en længere ordveksling med kaptajn Murarius fra Georges regiment.
</br>&nbsp;	Disse eksempler viser, at George også kom på rejser rundt i landet. Et andet eksempel forekommer i maj 1791, hvor George skulle ud i sit distrikt for at hente landsoldater. 

<h3>Afslutningen</h3>

George dør i en alder af (ca.) 58 år i Rendsborg den 22.august 1799. Det er ikke til at sige, om han virkede som soldat til det sidste. Han havde for længst passeret de 24 års tjeneste, som var kravet for at få pension. Den militære pension for en underofficer svarede til 35 % af den ordinære løn, om end der var betydelige individuelle forskelle.  Dette beløb har i henhold til de tidligere overvejelser næppe været til at leve af, men måske har han kunnet få støtte af sønnen eller af gamle soldaterkollegaer?
</br>&nbsp;	En anden mulighed er, at han er overført til et garnisonskompagni i Rendsborg. Denne mulighed var aktuel for duelige afskedigede soldater, og gik ud på, at de skulle udføre vagttjeneste samt forestå transport og bevogtningsopgaver. Derimod var de fritaget for eksercits og øvelser.  Det var ikke nødvendigvis en soldats eget valgt at komme til et garnisonskompagni. Hvis hans regiment ikke mente, at han duede længere, kunne de placere ham i et sådant kompagni.  Det var ikke populært at komme til et garnisonskompagni, og faktisk blev der nedlagt fire af dem i 1799, året hvor George døde. 
</br>&nbsp;	Skulle han have været syg, kan livet i hæren have været en fordel. Regimentet var forpligtiget til at have et sygehus,  og gav på denne vis en form for social sikkerhed. I øvrigt var 58 år en pæn alder at nå for en hvervet soldat. 
</br>&nbsp;	George blev givetvis begravet på soldaterkirkegården i Rendsborg. Begravelsen har formet sig sådan, at den døde blev afhentet af et på forhånd fastsat antal soldater. Undervejs til kirkegården spillede tambouren dæmpet Dødsmarchen, mens piberen skulle sætte i med en sørgemelodi. På kirkegården blev der præsenteret gevær, hvorefter kisten sænkedes ned i graven. På kommando blev der afgivet salut tre gange, og derpå marcherede soldaterne bort, mens tambouren spillede. 

<h3>Hvad mangler vi at få svar på?</h3>

Det vigtigste spørgsmål må være at finde ud af, hvad Georges forældre hed og hvor de boede. Jeg søgt forgæves efter en stambog i håb om at finde disse oplysninger her.  Tilsvarende havde jeg håbet, at disse oplysninger var angivet i forbindelse med Georges giftermål. Det var tilsyneladende ikke tilfældet i forbindelse med Georges første ægteskab, og jeg har endnu ikke fundet arkivalier vedrørende det andet. Det kan ikke udelukkes, at jeg ikke er tilstrækkelig godt informeret om kildematerialet til det første ægteskab, men den bedste chance for at finde oplysninger om Georges forældre er nok i forbindelse med hans død. Som antydet i mine skriverier om George, tror jeg dog næppe på, at han har efterladt de store rigdomme til et eventuelt skifte. Da der samtidig formentlig kun har været en arving, må det umiddelbart forventes, at skiftet er sket privat. Jeg skriver formentlig, for det er vel ikke tænkeligt, at George er gift med Kierstine Smidt ved sin død, eller hvad?
</br>&nbsp;	Kildematerialet i Tyskland, nærmere bestemt Rendsborg, er adskilt i en verdslig og en kirkelig arkivorganisation.  Jeg har et par gange haft kontakt med arkivaren i den kirkelige organisation i Rendsborg, men jeg har endnu ikke haft kontakt med den verdslige arkivorganisation. For grundighedens skyld var det rigtigste nok at notere ned, hvad vi ved om George på dataform, og derefter henvende sig til en slægtsforsker i Rendsborg, hvor der må være bedst overblik over det lokale kildemateriale. Jeg føler, at jeg har været ganske grundig i min gennemsøgning af det militære kildemateriale, og tror ikke på, at vi får informationer om Georges forældre ad den vej. Dog må jeg her nævne et forhold, som undrer mig lidt. I Rigsarkivets kartotek for underofficerer og spillemænd er der for Georges vedkommende anført to bataljoner. Udfor 9.bataljon er der en række henvisninger til justitsprotokollen, og disse kilder har jeg fundet frem og angivet blandt kildematerialet. Men samtidig er der en henvisning til 16.bataljon, hvor der er bevaret stambøger. Denne bataljon udgjordes af Møenske geworbne infanteriregiment frem til 1785.  Betyder det, at George i første omgang er blevet hvervet til Møenske geworbne infanteriregiment, som også hørte hjemme i Rendsborg? Jeg har bestilt det angivne kildemateriale hjem og kigget det igennem uden at finde arkivalier, som forbinder George med dette regiment. Måske har jeg overset noget?
</br>&nbsp;	Et andet vigtigt spørgsmål er, hvad der sker med Georges to koner. Bliver han f.eks. skilt fra Maria? I så fald kan skilsmissepapirerne måske give oplysninger om hans forældre. Med hensyn til hans anden kone, Kierstine, er der også flere spørgsmål. Hvor kommer hun fra? Hvor bliver de gift? Hvad bliver hendes videre skæbne efter retssagen i 1791? Dertil kommer spørgsmålene om, hvor Georges søn tilbringer sin barndom.
</br>&nbsp;	Endelig skal det nævnes, at der også er en anden form for kildemateriale, som det kunne være værd at kigge nærmere på, nemlig de trykte kilder. Jeg har allerede omtalt soldaten Nüblings skriverier, men der er måske også noget at hente hos andre samtidige soldater såsom Sigvart Lysche og Carl Frederik Wagner m.fl. 

</div>
