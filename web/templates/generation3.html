<div>
    <h2>3.generation – Niels Villefrance</h2>

Niels Villefrance bliver født i morfaderens hjem i Brokøb den 04.03.1814.  Omstændighederne har formentlig været dramatiske, idet både Niels og hans tvillingebror, Jens, bliver hjemmedøbt. Jens dør 14 dage gammel, så det er kun Niels, der bliver kirkedøbt i Holmstrup kirke  den 24.03.1814. Det er formentlig  præsten ved denne kirke, som må tage skylden for, at jeg i dag går rundt med et mellemnavn, der er stavet forkert, altså uden h. Senere ser vi navnet stavet på de besynderligste måder, f.eks. Willefrands, Villa Frank, Villasranc og Willer France. 
	</br>&nbsp;Niels og hans storebror Christian  vokser op hos stedfaderen Rasmus Jensen, der er smed på Lerkenfeldt hovedgård ved Kalundborg. I hjemmet er der også to halvbrødre, Jens og Jørgen. 
</br>&nbsp;Da Niels er 5 år gammel bliver han vaccineret.  Derefter skal vi frem til konfirmationen, før vi igen hører noget til Niels. Så vidt jeg kan tolke præstens notater fra første søndag efter påske anno 1831 i Kalundborg, står der ”ganske l. god” udfor kundskab, mens der står ”ofte m. god” udfor opførsel.  At Niels måske ikke har været så boglig antydes også af, at han var 17 år, da han blev konfirmeret. Ydermere er oplysningerne om faderen Nicolais erhverv ikke nær så detaljerede, som vi ser det hos storebroderen Christian.
	</br>&nbsp;At Niels ikke har været bogligt interesseret ses også af hans erhvervsvalg. Af folketællingen fra 1834 fremgår det, at han, som 21-årig, er staldkarl ved Lerkenfeldt hovedgård,  hvor stedfaderen virker som smed. Ved den næste folketælling i 1840 har Niels fundet sin livsvej. Han er stadig ved Lerkenfeldt, men nu som fårehyrder (schæffer).  Dette er et virke, som Niels tilsyneladende fortsætter med resten af sit liv.

        <h3>Johanne Hansen</h3>

Den 10.04.1840 føder det ugifte fruentimmer Johanne Hansen sønnen Hans Peter, som 10 dage senere døbes i Kalundborg. Niels bliver ved denne lejlighed udlagt som barnefader. Dette mønster gentager sig det følgende år. Johanne Hansen, stadig ugift, føder den 15.08.1841 sønnen Niels Peter, som bliver døbt i kirken den 12.09.1841.  Niels bliver igen udlagt som barnefader. Imidlertid har Niels i samme måned som Niels Peter bliver født taget den raske beslutning, at han forlader Kalundborg, for i stedet at bliver fårehyrde på Moesgaard hovedgård ved Århus.  
</br>&nbsp;Flytningen til Århus kunne antyde, at Niels ikke er så begejstret for faderværdigheden. Måske er han uretfærdigt udlagt som barnefader, måske er det Johanne, som han i virkeligheden ikke er så begejstret for. Lad os kigge lidt nærmere på, hvad vi ved om hende. Hun er født i Holbæk by omkring 1812, og er altså dermed et par år ældre end Niels.  I 1850 bor hun stadig i Kalundborg, men nu har hun fået yderligere tre børn.  Hun er stadig ikke gift, nyder offentlig understøttelse og den udlagte barnefader til hendes tre yngste børn er en fraskilt mand, Jens Michelsen Jacobsen. Der tegner sig et billede af en kvinde, som ligger nederst på den sociale rangstige, og der er ikke noget som taler for, at hun kunne have været et attraktivt parti for Niels.

<h3>Kirsten Rasmusdatter</h3>

Niels vælger, som nævnt, at drage til Moesgaard for at blive fårehyrde. Som det var tilfældet med Lerkenfeldt er Moesgaard en større gård med 20-30 ansatte. Her har Niels gået omkring med sin schæferhund og passet får.  Hans mor Ane Marie og broderen Christian bor fortsat på Kalundborg-egnen og vi må forestille os, at der, socialt set, har været tale om en ny begyndelse for Niels.
	</br>&nbsp;Efter godt et årti på Århus-kanten bliver Niels gift i en alder af 38½ år. Vielsen foregår i Maarslet sogn, og bruden hedder Kirsten Rasmusdatter. Hun er på det tidspunkt 27 år, så Niels fortsætter mønsteret fra sin far og farfar med at gifte sig med en yngre kvinde. Mens farfaderen var 40 år, da han blev gift for 2.gang, var faderen Nicolai endnu ældre, og Niels er altså også en halvgammel brudgom.
	</br>&nbsp;Vielsen finder sted den 12.10.1852 i Maarslet sogn, men allerede den 10.02.1853 kommer sønnen Rasmus Peter til verden. Noget kunne altså tyde på, at de havde taget forskud på glæderne. Med hensyn til barnets navn, Rasmus Peter, så kunne det i princippet godt stamme fra Niels stedfar, Rasmus, men det er nok snarere Niels svigerfader, den afdøde skovfoged Rasmus Pedersen,  som barnet er opkaldt efter. Der er nemlig ikke noget, der tyder på, at Niels stadig har kontakt med familien fra Kalundborg. Moderen Ane Marie er muligvis død ved dåben i 1853, men broderen Christian er ikke blandt fadderne, som alle er fra Århus-kanten. Dette er heller ikke tilfældet ved dåben af Niels Christian i 1856 eller ved dåben af Frederik i 1859. 
	</br>&nbsp;Sønnen Rasmus Peter får efternavnet Nielsen, men de følgende børn får alle efternavnet Villefrance.  Måske er det udtryk for et brud med familien i Kalundborg, måske er det udtryk for afstandstagen til den biologiske far, eller måske handler det simpelt hen om, at Niels ikke ville give sine børn et navn, som var fremmedartet og vanskeligt at stave. Vi kan konstatere, at Niels søn, Frederik, har taget afstand til den gren af familien, som udgjordes af Niels børn med Johanne Hansen.  Denne holdning kan han meget vel have arvet fra sin far. Måske kan navngivningen af børnene på Århus-egnen i virkeligheden være endnu et forsøg på at lægge afstand til Johanne Hansen? Under alle omstændigheder er Niels stamfader til alle med efternavnet Villefrance i Danmark, og hans indsats er baggrunden for, at vi kan tale om to grene af Villefrance-slægten.

        <h3>1860 og tiden derefter</h3>

I 1860 ved vi, at Niels bor på Skaade Mark nær Århus.  Han er fortsat gift med Kirsten Rasmusdatter, og de har på det tidspunkt 3 børn, bl.a. Frederik, som vores gren af familien nedstammer fra. Vi ved, at han får endnu en datter, Louise.  Men derudover er min viden om Niels udtømt. Han er i 1860 blot 46 år, så han har formentlig levet videre i mange år. Jeg har dog ikke været heldig med at finde yderligere detaljer om Niels, men det er tænkeligt, at Jan Villefrance fra Herfølge har yderligere informationer på sin hjemmeside.


<h2>4.generation – Frederik Nielsen Villefrance</h2>

Med Frederik Nielsen Villefrance er vi så langt fremme i tiden, at vi har fotografier af ham. Frederik bliver født på Skaade Mark ved Århus den 23.12.1858. Han blev i 1884, i en alder af blot 25 år, gift med Louise Henriksen Peick (født 1860), som var af tysk afstamning.  Brylluppet fandt sted på Sophienlund, og i nogen tid derefter boede de i et gammelt hus i Svinsager.
	</br>&nbsp;Fra 1888 til 1905 var Frederik bestyrer på Damsgaard i Hads herred. Denne gård hørte under godset Åkjær, som ligger ved Kattrup nær Skanderborg. I 1904 købte Frederik, i en alder af 45 år, ejendommen Billighed i Gjesing sogn.
	</br>&nbsp;Frederik og Louise får i hvert fald 6 børn, fire sønner, Niels, Julius, Henrik og (store) Frederik samt døtrene Louise og Marie Kirstine, som vi nedstammer fra.
</br>&nbsp;Jeg vil senere skrive mere udførligt om Frederiks liv.

<h2>5.generation – Marie Kirstine Villefrance</h2>

Marie Kirstine Villefrance blev født den 28.04.1890 i Falling sogn, Hads herred i Århus amt. Denne dato er lidt speciel i slægtshistorisk sammenhæng, for det var netop den 28.04, at der i 2001 blev lavet slægtshistorisk træf i Køge. Ved denne lejlighed blev de to grene, som fårehyrden Niels lagde navn til, bragt sammen. På den ene side var der vores familie, altså efterkommere af Marie Kirstine. På den anden side var der Jan Villefrance, som nedstammer fra føromtalte Johanne Hansen.
	</br>&nbsp;Marie Kirstine bringer slægten tilbage til Sjælland. Hun kommer interessant nok til at leve en stor del af sit voksne liv på de kanter, hvor hendes farfader Niels blev født. Det er dog i Jylland, nærmere bestemt Fruering kirke, at hun bliver gift med postkører, Jens Peder Pedersen fra Skamstrup. Han er godt to år ældre end hende. 
	</br>&nbsp;Marie Kirstine dør i Skamstrup sogn den 19.06.1941 i en alder af blot 51 år. Jeg vil senere skrive mere udførligt om hendes liv.

</div>
